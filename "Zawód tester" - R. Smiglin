Cykl życia oprogramowania

SDLC (software development life cycle) to cykl życia rozwoju oprogramowania. Opisuje on kolejne fazy powstawania oprogramowania. Jest to skomplikowany proces przetworzenia potrzeby użytkownika w produkt i utrzymywania tego produktu aż do jego wycofania. W większości faz cyklu życia oprogramowania znajdziemy zadania związane z zapewnieniem jakości i testowaniem. Formalny opis nie zagwarantuje powstania produktu wysokiej jakości, na pewno jednak pomoże usprawnić jego wytwarzanie. Jest to szczególnie ważne w dzisiejszych czasach, gdy od tworzonego oprogramowania może zależeć ludzkie życie w pośrednim i bezpośrednim znaczeniu. Dlatego opracowuje się procesy, metody i metodyki wytwarzania oprogramowania i zarządzania nim, które próbują opisać ten skomplikowany mechanizm tworzenia i utrzymania oprogramowania. Proces pomaga zadbać nie tylko o odpowiedni odbiór produktu, lecz ma także zagwarantować niezawodne działanie w długim okresie jego użytkowania. Mówiąc o procesie wytwórczym, mamy na myśli czynności, które trzeba wykonać, by przekształcić pomysł w produkt, czyli oprogramowanie. SDLC ma szerszy zakres. Uwzględnia zadania składające się na proces wytwarzania oraz inne aspekty, takie jak definiowanie pomysłu i jego rozwój, użycie i utrzymanie oprogramowania czy jego wycofanie. W całym procesie możemy wyróżnić dziesiątki faz, zaangażowanych ról, produktów i półproduktów. 
